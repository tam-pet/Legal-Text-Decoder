Az OTP Pénztárszolgáltató Zrt. (székhely: Magyarország, 1138 Budapest, Váci út 135-139. A. ép. 3. em., cégj.sz.:, 01-10-045076, bejegyezve a Fővárosi Törvényszék Cégbíróságán, adószám: 13272346-4-41, bankszámlaszám: 11794008-20538703 továbbiakban: Intézmény), kijelenti, hogy a Széchenyi Pihenőkártya kibocsátásának és felhasználásának szabályairól szóló 76/2018. (IV.20.) Korm. rendelet (továbbiakban: Rendelet) alapján OTP Széchenyi Pihenőkártya (továbbiakban: Kártya) kibocsátási és a Kártya felhasználásához kapcsolódó számlavezetés, valamint készpénz-helyettesítő fizetési eszköz kibocsátása és fizetési művelet elfogadása pénzforgalmi tevékenységet végez, ezen tevékenysége tekintetében a Rendelet 16. §-ában meghatározott, a Széchenyi Pihenő Kártya kibocsátására jogosult pénzforgalmi szolgáltatónak minősül.
A szerződés teljesítése során az Intézmény részéről alvállalkozók (közreműködők) is eljárhatnak, ennek megfelelően a szerződéses jogviszony alapján az Intézményt terhelő egyes kötelezettségeket közreműködő láthatja el. Az Intézmény az alvállalkozók, közreműködők magatartásáért úgy felel, mintha az adott tevékenységet maga látta volna el. Az Intézmény saját belátása szerint vehet igénybe alvállalkozót.
Szolgáltató kijelenti, hogy a szerződés megkötésére saját nevében jogosult, megfelel a szolgáltatás nyújtásához kapcsolódóan jogszabályban előírt feltételeknek, a jelen szerződés alapján lebonyolított gazdasági események során saját nevében, saját javára jár el, illetőleg kijelenti, hogy tevékenységét a reá irányadó jogszabályi előírások alapján, az esetlegesen szükséges hatósági engedélyek birtokában, jogszerűen végzi.
Szolgáltató a Rendeletben foglaltaknak megfelelően kötelezettséget vállal arra, hogy a Kártyán a Kártyabirtokos rendelkezésére álló pénzösszeget készpénzre, illetve készpénz-helyettesítő eszközre nem váltja át. Szolgáltató tudomásul veszi, hogy a Kártyán levő pénzösszeg esetlegesen nem jogszerű elfogadásával kapcsolatos jogkövetkezményekért a felelősség a Szolgáltatót és/vagy a Kártyabirtokost terheli, az Intézmény felelőssége kizárt.
Tekintettel arra, hogy a Rendelet értelmében az Intézmény a Kártyán rendelkezésére álló pénzösszeget készpénzre, vagy készpénz-helyettesítő eszközre nem válthatja át, ezért a Szolgáltató tudomásul veszi, hogy a Szolgáltatónál esetlegesen bekövetkező technikai hiba esetén sem lehetséges a Kártyával kifizethető szolgáltatás ellenértékét készpénzben vagy bankszámlára való utalással utólagosan kifizetni a Kártya terhére.
Amennyiben Szolgáltató és Kártyabirtokos között létrejött jogviszony keretében bármilyen okból a korábban kártya-tranzakció útján kifizetett pénzösszegnek a Kártyabirtokos részére történő visszajuttatása válik szükségessé, akkor Intézmény Szolgáltató írásos, vagy a Call Centeren keresztüli telefonos kérelmére beazonosítást követően teljesíti a jóváírást, amennyiben Szolgáltató részére a pénzösszeg kifizetése megtörtént, akkor kizárólag abban az esetben, ha Szolgáltató a kérelmével egyidejűleg a visszatérítendő különbözet teljes összeget az Intézmény részére átutalta. Szolgáltató egy korábbi kártyatranzakció sztornózását és visszajuttatását a Kártyabirtokosnak az OTP Portálok oldalra történő bejelentkezést követően online is kezdeményezheti. Az Intézmény ebben az esetben is kizárólag akkor teljesíti a jóváírást, ha a tranzakció fedezete a rendelkezésére áll. Szolgáltató kifejezetten vállalja, hogy a Kártyabirtokos felé esetlegesen fennálló visszatérítési kötelezettségét kizárólag az Intézményen keresztül rendezi, ezen esetekben haladéktalanul felveszi a kapcsolatot az Intézménnyel.
Szolgáltató tudomásul veszi, hogy az Intézménnyel szemben a kérelem alapját képező, a Szolgáltató és a Kártyabirtokos közötti elszámolással kapcsolatosan igény érvényesítésére semmilyen jogcímen lehetősége nincs, mivel az Intézmény a köztük lévő (szolgáltatás igénybevételére vonatkozó) jogviszonynak nem részese, felelősségét teljes körűen kizárja.
A Szolgáltató a szerződés hatálya alatt köteles valamennyi, OTP SZÉP Kártya Elfogadóhelyének adatait (elfogadóhely neve, címe, telefonszáma, e-mail címe) és az adatokban történő változást legkésőbb 1 munkanapon belül a 3. számú mellékletben található Változásbejelentő lap kitöltésével az Intézmény felé írásban bejelenteni, ideértve az adott Elfogadóhely üzemeltetésében beálló változást is. A Szolgáltató teljes kártérítési felelősséggel tartozik a bejelentés késedelmes teljesítéséből vagy a bejelentés elmulasztásából eredő károkért, következményekért.
Az Intézmény jogosult egyoldalúan a kártya elfogadást a Szolgáltató Elfogadóhelyén/Elfogadóhelyein átmenetileg felfüggeszteni, vagy mérlegelése alapján a szerződést azonnali hatállyal felmondani, ha a Szolgáltató egyszeri írásbeli figyelmeztetése ellenére ismételten figyelmeztetésre okot adó körülmény merült fel. A felfüggesztés időtartama maximum 3 hónap.
Szolgáltató vállalja, hogy szolgáltatása ellenértékéül elfogadja a Kártyán a kártyabirtokos rendelkezésére álló pénzösszeget, és nem határoz meg olyan értékhatárt, amely összeg alatt és/vagy felett nem fogadja el azt. Szolgáltató biztosítja továbbá azt, hogy a szolgáltatás ellenértékét Kártyával kiegyenlítő személyt sem a készpénzzel, sem a készpénz-helyettesítő egyéb fizetési eszközzel, vagy az ellenértéket egyéb módon kiegyenlítő más vásárlóval szemben nem éri semmilyen hátrány. A Szolgáltató azonban jogosult a Kártyával fizető személyt kedvezményekben részesíteni.
Szolgáltató az üzletszabályzata/belső szabályzata szerinti értékhatár felett – illetve bármely, üzletszabályzatában/belső szabályzatában meghatározott esetben – a Kártyabirtokostól jogosult kérni a személyazonosításra alkalmas közokirat (személyi igazolvány, vezetői engedély, útlevél) bemutatását, amelynek megtagadása esetén jogosult a Kártya elfogadását visszautasítani.
Amennyiben az Intézménynek az elfogadásból olyan pénzügyi vesztesége származik, amely veszteség bizonyíthatóan a Szolgáltatónál történt tranzakciók duplikálásából, csalárd tranzakcióból, tiltott adatszolgáltatásból, tiltott adatkérésből (pl. kártya adatok) ered, az ebből adódó kár a Szolgáltatót terheli. Intézmény jogosult kárigényét beszámítás útján is érvényesíteni.
Sikeres tranzakció esetén Szolgáltató az egyes elfogadási módozatokra vonatkozó rendelkezések szerinti, 2 (kettő) példányos – amelyből az egyik példányt a kártyabirtokosnak köteles átadni – bizonylatot állít ki a fizetésről, illetve a Kártyabirtokos által igénybe vett szolgáltatás ellenértékéről Szolgáltató – a reá irányadó jogszabályi előírások szerinti – a Kártyabirtokos választásának megfelelő – bizonylatot állít ki.
A Szolgáltató a bizonylatot (szigorú elszámolású bizonylatként) 18 hónapig megőrzi, és szükség esetén az Intézmény írásos kérésére, az Intézmény által meghatározott határidő lejártáig rendelkezésre bocsátja.
Szolgáltató vállalja, hogy az Intézmény által rendelkezésére bocsátott, OTP SZÉP kártya elfogadást jelölő matricákat és logókat a megfelelő tájékoztatás érdekében jól láthatóan helyezi el az általa működtetett elfogadóhely(ek)en (a bejáratnál és a pénztárgép közelében) és weboldalakon, majd a szerződéses jogviszony megszűnésével egyidejűleg eltávolítja azokat. Szolgáltató vállalja továbbá, hogy elfogadóhelyeit haladéktalanul értesíti a szerződéses jogviszony létrejöttéről, és teljes körűen tájékoztatja az abban foglaltakról.
Felek rögzítik, hogy a szolgáltatás igénybevétele során létrejövő ügylet, függetlenül attól, hogy az a Kártya elfogadásával jött létre, a Kártyabirtokos és az Szolgáltató közötti jogügyletnek minősül. Ennek megfelelően az Intézmény a szolgáltatással kapcsolatos, a Kártyabirtokos és a Szolgáltató közötti jogvitákba nem kapcsolódik be, az ilyen vitákkal kapcsolatosan mindennemű felelősségét kizárja.
A Kártya használatának – Szolgáltatót terhelő – díja a szolgáltatásnyújtás értékének 3,6 %-a, de minimum 12 forint, amelyet az Intézmény havonta, a Szolgáltatónál OTP SZÉP kártya használata során végrehajtott tranzakciók összértéke után, a tárgyidőszakot követő hónap 15. napjáig számláz ki Szolgáltató részére. Az Intézmény vállalja, hogy a terhelt díjról kiállított számlát Szolgáltató által választott módon (papír alapon, vagy elektronikus úton) juttatja el Szolgáltató részére.
Az Intézmény a Szolgáltatónál végrehajtott tranzakció összegéből Szolgáltatót megillető összegnek (a tranzakció értékének a szerződésben feltüntetett díjjal csökkentett összege) a Szolgáltató által a szerződésben megjelölt fizetési számlára történő utalását a tranzakció Intézményhez történő beérkezésétől számított legkésőbb 2 munkanapon belül elindítja. Késedelembe esés esetén Intézmény a Ptk. 6:155. §-ában meghatározott mértékű késedelmi kamat megfizetésére köteles.
A szerződésben megjelölt pénzforgalmi vagy pénzforgalmi jellegű bankszámla megszűnése esetén Szolgáltató köteles az Intézmény felé haladéktalanul, de legkésőbb a változás bekövetkezésének napjától számított 8 napon belül bejelenteni új bankszámla számát. Amennyiben ezt nem teszi meg, és Intézmény utalása emiatt eredménytelen, erről Intézmény e-mailben vagy levélben értesíti a Szolgáltatót. Intézmény az utalást újból megkísérli, ha a Szolgáltató a megváltozott számlaszámot az Intézménynek bejelenti. Ebből adódó késedelmes, vagy eredménytelen utalások nem minősülnek szerződésszegésnek.
Ha a Kártyabirtokos nem ismeri el a tranzakció jogosságát és az Intézmény a Kártyabirtokossal és a Szolgáltatóval történő egyeztetést, a szükséges dokumentáció bekérését és megvizsgálását követően a Kártyabirtokos reklamációját jogosnak találta, az Intézmény a szerződéses jogviszony alapján jogosult írásban felkérni a Szolgáltatót, hogy haladéktalanul, de legkésőbb 5 napon belül utalja az Intézmény számlájára a tranzakció (vásárlás) összegét, amennyiben a tranzakció (vásárlás) az igény bejelentést megelőzően legfeljebb 13 hónappal történt.
Amennyiben az Intézmény egy ügyfél-panasszal összefüggésben a Szolgáltatóhoz írásban kérdést intéz, illetve a panasz elbírálása érdekében dokumentumokat kér be, a Szolgáltató köteles a megkeresésben foglaltakra 5 munkanapon belül válaszolni. Ha a Szolgáltató ezen kötelezettségének nem tesz eleget, az Intézmény jogosult az ügyben a rendelkezésére álló információk alapján döntést hozni, és annak megfelelően intézkedni.
Felek minden, a szerződéses jogviszony alapján tudomásukra jutott minden információt bizalmasan, az üzleti titokra vonatkozó szabályozás szerint kezelnek, így Felek a szerződéssel összefüggésben tudomásukra jutott valamennyi tényt, információt, adatot üzleti titokként kezelnek. Szolgáltató a tudomására jutott, Kártyabirtokosra vonatkozó információkat, személyes adatokat, fizetési titkot a mindenkor hatályos adatvédelmi előírásoknak megfelelően köteles kezelni, azokat semmilyen, a jelen szerződéssel össze nem egyeztethető célra nem használhatja fel.
Szolgáltató kötelezettséget vállal arra, hogy Intézmény működésével kapcsolatban tudomására jutott üzleti titkot és fizetési titkot – jogszabályi kötelezés esetét kivéve időbeli korlátozás nélkül, a szerződés megszűnését követően is – megtartja.
A Szolgáltató a bankszámlaszámának megváltozását haladéktalanul, további adataiban beálló változásokat haladéktalanul, de legkésőbb 8 napon belül köteles az Intézmény felé bejelenteni. Intézmény nem felel az adatváltozás elmulasztásából vagy késedelmes bejelentéséből fakadó károkért.
Intézmény vállalja, Szolgáltató pedig hozzájárul ahhoz, hogy az Intézmény honlapján megjelenő tájékoztatókban, mint Intézmény szerződött partnere megjelenjen. Az Intézmény a következő Szolgáltatói adatokat jeleníti meg a www.otpportalok.hu honlapján: elfogadóhely neve, címe, telefonszáma, e-mail címe, weboldal címe.
Az Intézmény a szerződés jogviszony létrejöttét követően köteles Szolgáltatót és Elfogadóhelyeit megjeleníteni az elfogadóhelykeresőben. A Szolgáltató a www.otpportalok.hu web címen elérhető OTP Széchenyi Pihenőkártya Portálon adhatja meg az Elfogadóhely szolgáltatásának jellemzőit. Szolgáltató felelős a Portálon (www.otpportalok.hu) rögzített adatok tartalmáért, azok valódiságáért.
Telefonos felhatalmazó központ az Intézmény vagy megbízottja, vállalkozója által működtetett telefonos ügyfélszolgálat, amely a Szolgáltató és a kártyabirtokos azonosítását követően, az általa telefonon megadott azonosítási adatok ellenőrzése alapján igazolja, hogy a kártyabirtokos számláján rendelkezésre áll a szolgáltatás - szolgáltató által közölt - ellenértékének megfelelő pénzösszeg, és azt az ellenérték összege erejéig a számlán terhelésként rögzíteni tudja.
Szolgáltató köteles gondoskodni arról, hogy a Széchenyi Pihenőkártyával történő feltételeit, reklamálási lehetőségeket, jól érthetően és bizonyíthatóan a Kártyabirtokos tudomására hozza, valamint, hogy ezeket az információkat Kártyabirtokossal a weboldalán előzetesen megismerteti. Abban az esetben, ha a Szolgáltató nem tudja dokumentálni, hogy tájékoztatta a Kártyabirtokost a fent leírtakról, akkor reklamáció esetén a pénzügyi felelősség a Szolgáltatót terheli.
Szolgáltató kötelezettséget vállal arra vonatkozóan, hogy amennyiben a Kártyabirtokos számára az árut/szolgáltatást bármely ok miatt az Interneten történő rendelésnél megadott határidőn belül nem tudja teljesíteni, és a Kártyabirtokos a Kártyával az áru/szolgáltatás ellenértékét már részben vagy egészben kiegyenlítette, a teljesítés meghiúsulását követő 30 napon belül a Kártyával kiegyenlített összegre jóváírást indíthat az Intézményen keresztül a Kártyabirtokos felé és erről – lehetőség szerint – írásban értesíti a Kártyabirtokost és az Intézményt. A jóváírást az Intézmény a Szolgáltató írásban történt kérése alapján teljesíti, melyről a Szolgáltatót tájékoztatja.
Felek megállapodnak abban, hogy az Intézmény jogosult az ÁSZF egyoldalú módosítására. A Szerződés Szolgáltatóra nézve kedvezőtlen egyoldalú módosítását az Intézmény a módosítás hatályba lépésének napját legalább kettő hónappal megelőzően, a Szolgáltatóra nézve nem kedvezőtlen módosítását legalább 15 naptári nappal megelőzően közzéteszi a www.otpportalok.hu honlapon.
Felek a szerződéses jogviszonyból eredő jogvitákat vagy bizonytalan kérdéseket békés úton kívánják rendezni. Ha Felek az említett közvetlen tárgyalások megkezdésétől számított 30 napon belül nem tudják megoldani jogvitájukat, amely a jogviszonyból vagy azzal összefüggésben, annak megszegésével, megszűnésével, érvényességével vagy értelmezésével kapcsolatban keletkezik, bármely Fél jogosult a jogvita eldöntése céljából a Polgári Perrendtartásról szóló 2016. évi CXXX. törvény (Pp.) szerint hatáskörrel és illetékességgel rendelkező bírósághoz fordulni.
Felek megállapodnak, hogy a kártyabirtokosok adatainak tekintetében önálló adatkezelőkként járnak el, saját érdekkörükben önállóan határozzák meg az adatkezelés céljait, eszközeit és önállóan felelnek az adatkezelés biztonságáért. Amennyiben a kártyabirtokosok olyan kérelemmel fordulnak bármelyik Félhez, amelyben a személyes adatkezeléssel kapcsolatos jogaikat kívánják gyakorolni (pl. hozzáférés jogát, korlátozás jogát, törlés jogát) úgy saját érdekkörükön belül kezelik a kérelmet. Amennyiben a kérelemmel érintett személyes adatot a másik fél (is) kezeli, úgy a kérelemről haladéktalanul értesítik a másik felet is annak érdekében, hogy a kérelem határidőn belül elbírálható legyen és amennyiben intézkedés szükséges, úgy azt érdemben elvégezhesse mindkét Fél a saját nyilvántartási rendszereiben.