Honlapunkon , illetve online és üzleteinkben történő vásárlásod során számos lehetőség közül választhatsz, jelen dokumentumban igyekszünk valamennyi szabályt egy helyen, áttekinthető módon ismertetni Veled:
A ROSSMANN fenntartja a jogot arra, hogy az általános szerződési feltételeket egyoldalúan módosítsa. Módosítás esetén a megváltozott szabályokat a ROSSMANN honlapján közzéteszi, és a vásárlókat a saját fiókjukban megadott e-mail címre, illetve mobiltelefonszámra kiküldött levélben, illetve sms-ben külön is tájékoztatja.
A regisztráció eredményeként a ROSSMANN létrehoz egy egyedi fogyasztói azonosítót (az ún. ROSSMANN ID-t), és ehhez kapcsolódóan lehetőséget biztosít vásárlói számára egy online saját fiók létrehozására, valamint a ROSSMANN által időszakosan szervezett marketing akciókban és hűségprogramokban részt venni. A saját fiókból azonnal elérhetővé válik webáruházunk, és utóbb bármikor lehetőség nyílik a ROSSMANN+ hűségprogramba is belépni a kedvezménykártya regisztrációjával.
Saját fiókot kizárólag a jelen pontban meghatározott feltételeknek megfelelő természetes személyek hozhatnak létre, azzal, hogy a regisztráció során létrehozott saját fiók használatára kizárólag a regisztráció során megjelölt személy jogosult, így amennyiben több személy is saját fiókot kíván létrehozni, úgy e személyeknek külön-külön e-mail cím megadásával, külön-külön kell saját fiókot regisztrálniuk. Kérjük vedd figyelembe, hogy egy e-mail címhez kizárólag egy saját fiók tartozhat. Gazdasági társaságok és egyéb jogi személyek nem jogosultak saját fiókot létrehozni. A gazdasági társaságok, illetve egyéb jogi személyek ennek megfelelően kedvezménykártyát sem igényelhetnek, azonban a webshopban történő vásárlásod során - a jelen ÁSZF-ben foglalt feltételekkel - jogosult vagy áfás számlát igényelni gazdasági társaságok, illetve egyéb jogi személyek költségviselőként történő megjelölése mellett.
Amennyiben később a webáruházunkban rendelést kívánsz leadni, úgy utóbb meg kell adnod még telefonszámod, lakcímed (irányítószám, település, pontos cím) és opcionálisan – a megrendelésed leadása során - elmentheted bankkártya-adataidat is. Nagyon fontos, hogy rendelésed teljesítéséhez az itt megadott adataidat használjuk, így a házhozszállítást végző szolgáltató – amennyiben a kapcsolatfelvétel a kiszállításhoz szükséges - a saját fiókodban megadott telefonszámon próbálja meg felvenni Veled a kapcsolatot, ezért kérjük, hogy rendszeresen ellenőrizd, hogy aktuális-e a számod, illetve valamennyi egyéb, általad megadott adat.
A saját fiókod törlésének kezdeményezését követően szükséges megadnod a saját fiókodhoz tartozó jelszót, majd ezt követően a „PROFILOM TÖRLÉSE” gombra kattintással a saját fiókod azonnal törlődik. A saját fiók törlésétől kezdődően nem fogsz tudni hozzáférni azokhoz a felületekhez, amelyek kizárólag saját fiókon keresztül érhetők el. A saját fiók törlését követően így nem fogsz tudni a továbbiakban hozzáférni a mobil applikációhoz, illetve nem fogsz tudni részt venni a ROSSMANN+ hűségprogramban, a Rossmanó Babaprogramban, illetve az egyéb időszakosan szervezett marketing akciókban és hűségprogramokban.Felhívjuk figyelmedet, hogy abban az esetben, ha a saját fiókod az oda történő bejelentkezést követően a jelen bekezdésben foglaltak szerint kerül törlésre, úgy a ROSSMANN nem vizsgálja, hogy a saját fiókodba valójában ki jelentkezett be, és a törlésre irányuló műveletet ki indította meg, hajtotta végre. Erre tekintettel a ROSSMANN kizárja a felelősségét az olyan esetek vonatkozásában, ha a saját fiókodat a jelen bekezdésben foglaltak szerint nem te, hanem belépési adataidat megszerezve egy harmadik személy (pl. családtagod) törli.
A saját fiók törlését követően azonban – akár a korábbi saját fiók regisztráció során megadott e-mail címmel - ismételten van lehetőség egy új saját fiókot létrehozni. Amennyiben olyan e-mail címmel történik az ismételt regisztráció, amit a korábbi már törölt regisztráció során adtak meg, a ROSSMANN nem vizsgálja, hogy az érintett e-mail címmel a korábbi saját fiókot létrehozó személy, vagy tőle eltérő személy kíván új saját fiókot létrehozni és biztosítani ezáltal a fenti felületekhez történő hozzáférést. Felhívjuk figyelmed azonban arra, hogy az új saját fiók regisztrációt követően az érintett e-mail címmel létrehozott korábbi – egyszer már törölt - saját fiókhoz korábban kapcsolódó esetleges jogosultságokkal, kedvezményekkel az új saját fiók vonatkozásában már nem tudsz élni.
Szabadon dönthetsz arról, hogy a saját fiók regisztrációd során, vagy utóbb, a saját fiók használata során igényt tartasz-e arra, hogy a ROSSMANN hírlevelekben tájékoztasson az aktuális és jövőbeni promócióiról, akcióiról, valamint a Neked szóló termékajánlatairól. Ha erre igényt tartasz, akkor a „Hozzájárulok, hogy a ROSSMANN hírlevelek útján tájékoztasson az aktuális és jövőbeni promócióiról, akcióiról, a kapcsolódó Adatkezelési Tájékoztatóban foglaltak ismeretében, az abban foglalt feltételekkel. ” szövegű jelölőnégyzetet is be kell jelölnöd, amellyel kifejezetten hozzájárulsz ahhoz, hogy adataidat a ROSSMANN piackutatás és közvetlen üzletszerzés céljára a jövőben felhasználja az Adatkezelési Tájékoztatóban foglaltak szerint.
Az általa nyújtott szolgáltatások előfeltételeinek fennállását, a szerződés- és jogszerű igénybevételt a ROSSMANN bármikor ellenőrizheti. Azon vásárlók esetében, akik bármely okból nem felelnek meg az általános szerződési feltételeknek vagy azok céljával nem összeegyeztethető, visszaélésszerű magatartást tanúsítanak, így különösen, ha az egyébként egy megrendelés keretében is megrendelhető termékeket, több különböző, rövid időn belül leadott megrendelés útján kívánják megvásárolni; vagy, ha az általánosan megrendelhető háztartási mennyiség mértékére vonatkozó szabályokat az egyes vásárlók úgy próbálják megkerülni, hogy több felhasználói profilról ugyanarra a szállítási címre adnak le megrendelést; egy naptári nap alatt ugyanabból a saját fiókból több alkalommal adnak le megrendelést; vendég vásárlóként ugyanazon, vagy jelentős részben megegyező személyes adatok megadásával adnak le rendelést, úgy a ROSSMANN jogosult a megrendelés teljesítését megtagadni, és a ROSSMANN jogosult a saját fiókot megszüntetni. Ennek következtében az érintett vásárló nem fog tudni hozzáférni mindazon felületekhez, amelyek kizárólag saját fiókon keresztül érhetők el. A saját fiók megszüntetését követően így az érintett vásárló nem fog tudni a továbbiakban a saját fiókján keresztül, a saját fiókjában korábban rögzített adatok felhasználásával, hozzáférni a webáruházhoz, a mobil applikációhoz, illetve nem fog tudni részt venni a ROSSMANN+ Programban, a Rossmanó Babaprogramban, illetve az egyéb időszakosan szervezett marketing akciókban és hűségprogramokban.
Amennyiben a ROSSMANN panaszkezelési tevékenységével nem voltál megelégedve, vagy panaszod elutasításra került, úgy a lakóhelyed vagy tartózkodási helyed szerint illetékes vármegyei (fővárosi) kereskedelmi és iparkamarák mellett működő békéltető testület előtt eljárást kezdeményezhetsz. Felhívjuk a figyelmed arra, hogy a békéltető testület eljárása megindításának feltétele, hogy a vitás ügy rendezését a ROSSMANN-nal közvetlenül megkíséreld, illetve arra is, hogy a ROSSMANN a fogyasztóvédelemről szóló 1997. évi CLV. törvény 36/C. § (1) bekezdése szerinti általános alávetési nyilatkozatot nem tett. Az egyes békéltető testületek illetékességi területéről, valamint az egyes békéltető testületek elérhetőségéről a jelen linken és a www.bekeltetes.hu honlapon tájékozódhatsz.
Amennyiben a saját fiók létrehozása vagy a kártyaregisztráció során a vásárló hiányos, vagy hibás adatokat közöl a vásárló ezzel kapcsolatos mulasztásért a ROSSMANN nem vállal felelősséget. A vásárlók az általuk hiányosan és/vagy tévesen szolgáltatott adatokból adódó valamennyi következményt maguk viselik. A vásárló által megadott adatok helytállóságát a ROSSMANN-nak nem áll módjában ellenőrizni, ezzel kapcsolatban a felelősség és minden ezzel járó jogi és anyagi következmény minden esetben a vásárlókat terheli.
A ROSSMANN kizárja a felelősségét minden, a honlapot, illetve az azt működtető szervert ért külső támadás és az e támadásokból eredő meghibásodás esetére. A ROSSMANN kizárja a felelősségét a honlap rajta kívülálló okokból történő meghibásodásáért, amely időtartam alatt az nem vagy korlátozottan használható, ugyanakkor haladéktalanul megtesz minden szükséges intézkedést annak érdekében, hogy a hiba okát mielőbb feltárja, illetve megszüntesse.
A webáruházat a saját fiókodba történő bejelentkezéssel, vagy a „Vendégként vásárolok” gombra kattintással vendég vásárlóként tudod használni. Mind a saját fiókodba történő bejelentkezéssel, mind vendég vásárlóként tudsz a webáruházból termékeket rendelni, azonban ha vendég vásárlóként vásárolsz, úgy a ROSSMANN+ Program keretében, valamint a Rossmanó Babaprogram keretében igénybe vehető kedvezményeket nem tudjuk biztosítani számodra (és értelemszerűen az ilyen vásárlásaid összegei a kedvezményalapba sem számítanak bele), valamint a megrendelésed teljesítéséhez szükséges adatokat – ideértve a számlázási és szállítási adatokat, valamint a kapcsolattartáshoz szükséges telefonszámot és e-mail címet, valamint a fizetéshez szükséges bankkártya adatokat – minden egyes megrendelésed során külön-külön meg kell adnod.
Ha természetes személyként nem a szakmádhoz, foglalkozásodhoz kapcsolódó vagy más üzleti céllal vásárolsz nálunk, akkor a Ptk. szerint fogyasztónak minősülsz. Ha fogyasztó vagy, akkor az a webáruházunkban történő vásárlás során többletjogosítványokat jelenthet számodra ahhoz képest, mint amikor gazdasági társaságok, más jogi személyek, vagy akár a szakmájuk, foglalkozásuk vagy üzleti tevékenységük érdekében nálunk vásárló egyéni vállalkozók vásárolnak nálunk. A fogyasztókra vonatkozó szabályokat mindenhol (így különösen a panaszkezelésnél, elállásnál, szavatossági jogoknál) részletesen ismertetjük, kérjük, hogy ezeket kiemelt figyelemmel olvasd el.
A ROSSMANN rendszeresen frissíti a webáruházban a termékeket ábrázoló képeket, ugyanakkor előfordulhat, hogy azok aktuális csomagolása a webáruházban látható csomagolástól eltér, különösen akkor, ha a termék beszállítója akciót, szezonális marketingkampányt tart. Az ilyen jellegű külsődleges eltérésekért a ROSSMANN nem vállal felelősséget.
Tekintettel arra, hogy a hatályos jogszabályi előírások alapján korhatáros besorolású termékeket tilos tizennyolcadik életévét be nem töltött személy részére értékesíteni, amennyiben a tizennyolcadik életévedet nem töltötted be, úgy a korhatáros besorolású termékek adatlapjait nem tekintheted meg, illetve e termékeket nem tudod megrendelni és megvásárolni a webáruházban.
A webáruház elsődlegesen a fogyasztók kiskereskedelmi kiszolgálására szolgál, elsődleges célunk tehát a Ptk. szerint fogyasztónak minősülő vásárlóink igényeinek teljesítése. Ennek megfelelően készleteink kialakítása során fogyasztói megrendelések és azok általános volumene alapján tervezünk. Annak érdekében, hogy minden fogyasztónk számára biztosítani tudjuk a választékban szereplő termékeket, ún. háztartási mennyiséget tudunk kiszolgálni és a vélelmezhetően közületi, továbbértékesítési célú nagy mennyiségű vásárlásokkal szemben a fogyasztók által leadott rendeléseket részesítjük előnyben.
A ROSSMANN azokban az esetekben is vélelmezi a közületi vagy továbbértékesítési célú vásárlást – és ezáltal fenntartja a jogot a megrendelés teljesítésének megtagadására – ha a – hét (7) naptári napon belül - leadott megrendelések során megadott megrendelési adatok alapján valószínűsíthető, hogy a leadni kívánt megrendelések azonos természetes, vagy jogi személy, illetve azonos háztartás kiszolgálását célozzák.
Nem zárható ki, hogy a ROSSMANN minden gondossága ellenére hibás ár kerül a webáruház felületére (így különösen a nyilvánvalóan téves, például a termék közismert, általánosan elfogadott vagy becsült árától jelentősen eltérő, esetleg rendszerhiba miatt megjelenő 0 Ft-os vagy 1 Ft-os árak esetén). Ilyen esetekben a ROSSMANN nem köteles a terméket hibás áron szállítani, hanem jogosult felajánlani számodra a helyes áron történő szállítást. A helyes ár ismeretében a vásárlási szándékodat 14 (tizennégy) napon belül tudod megerősíteni. Ha nem erősíted meg a vásárlási szándékodat, akkor az adott megrendelésed törlésre kerül és az általad esetlegesen már megfizetett összegek oly módon kerülnek visszafizetésre, mintha a megrendelésedtől elálltál volna.
Abban az esetben, ha a megrendelésed elküldését megelőzően bármilyen okból megszakításra kerül a megrendelés leadásának folyamata és a kosarad elhagyod, úgy a már összeállított kosarad tartalmát az érintett megrendelésed leadásáig, vagy módosításáig megőrizzük, és a vásárlásodat ebben az időtartamban folytatni tudod. Annak érdekében, hogy a vásárlásod befejezésre kerülhessen a saját fiókodban megadott e-mail címre – illetve vendég vásárlóként történő vásárlás esetén a vásárlás során megadott e-mail címedre – a megrendelés megszakadásától számított nyolc órát követően „Elhagyott kosár értesítőt” küldünk megjelölve az elhagyott kosarad tartalmát, valamint a linket, ahol vásárlásod be tudod fejezni.
A visszaigazolás a megrendelés hatályos elfogadásának minősül, és szerződés jön létre Közted és a ROSSMANN között a megrendelt termékek vonatkozásában. E szerződés alapján a ROSSMANN eladja Neked a megrendelt termékeket, valamint azok kiszállításáról is gondoskodik az általad megjelölt átvételi helyre, Te pedig köteles vagy a megrendelt termékeket átvenni, valamint a megrendelt termékek árát és szállítási költségét megfizetni.
A megrendelt termékek vételárát és a szállítási költséget, illetve az egyéb, a megrendelésed összekészítésével és kiszállításával kapcsolatos, a ROSSMANN által előzetesen megjelölt költségeket utánvétes fizetéssel, a ROSSMANN által kibocsátott ajándékkártyával történő fizetéssel, vagy online bankkártyás fizetéssel egyenlítheted ki. Bolti átvétel esetén – ide értve az „Expressz átvétel üzletben” szolgáltatást is - kizárólag online bankkártyás fizetéssel tudod a megrendelt termékek vételárat, a szállítási költségét, illetve az „Expressz átvétel üzletben” szolgáltatás esetleges díját kiegyenlíteni, míg utánvétes fizetés esetén a ROSSMANN által kibocsátott ajándékkártyával nem tudod kiegyenlíteni vásárlásod ellenértékét!
Ha természetes személyként nem szakmádhoz, foglalkozásodhoz kapcsolódó vagy más üzleti céllal vásárolsz nálunk, akkor a Ptk. szerint fogyasztónak minősülsz, és így a törvény erejénél fogva jogodban áll indokolás nélkül elállni a szerződéstől, azaz az általad megrendelt termékek megvásárlásától.
A kellékszavatosság azt jelenti, hogy a ROSSMANN mint a termék eladója a termék hibájáért, egészen pontosan a vásárláskor a termékben már meglévő hibáért felelősséggel tartozik. A felelősségünket tehát a termék olyan hibája alapozza meg, amelynek az oka már megvan a vásárlás időpontjában is a termékben, csak akkor még nem felismerhető.
A ROSSMANN a nála bejelentett szavatossági igényedről jegyzőkönyvet köteles felvenni, amelyben rögzíti: a nevedet, címedet és arra vonatkozó nyilatkozatodat, hogy hozzájárulsz a jegyzőkönyvben rögzített adataidnak a szavatossági igényének érvényesítése céljából történő kezeléséhez, a hibás teljesítéssel érintett megrendelt termék megnevezését, vételárát, a hiba bejelentésének időpontját, a hiba leírását, szavatossági igényed alapján az általad érvényesíteni kívánt jogot, továbbá a szavatossági igény rendezésének módját vagy az igény, illetve az az alapján érvényesíteni kívánt jog elutasításának indokát, ha a ROSSMANN szavatossági kötelezettségének az általad érvényesíteni kívánt jogtól eltérő módon tesz eleget, akkor ennek indokát is köteles a jegyzőkönyvben megadni.
Amennyiben fogyasztóként vásárolsz, a tartós fogyasztási cikk vásárlása esetén kötelesek vagyunk számodra átadni a jótállási jegyet elektronikus, vagy nyomtatott formában, lényeg az, hogy a jótállási határidő végéig biztosított legyen a jótállási jegy tartalmának jól olvashatósága. Ha a nálunk vásárolt hibás termék (így például az árammal működtetett szépségápolási vagy háztartási eszközök) ára eléri a 10 000 Ft-ot és nem kaptál jótállási jegyet, akkor úgy tudod leellenőrizni, hogy jogosult vagy-e jótállásra, hogy megnézed a kötelező jótállás alá tartozó tartós fogyasztási cikkek körének meghatározásáról szóló 10/2024. (VI.28.) IM. rendelet mellékletét.
Amennyiben legalább három éven keresztül egyetlen alkalommal sem használtad a kedvezménykártyádat akár valamelyik ROSSMANN üzletben lebonyolított vásárlás, akár a shop.rossmann.hu linken elérhető webáruházunkban lebonyolított vásárlás során, úgy a három év leteltét követően a ROSSMANN+ Program vonatkozásában fennálló regisztrációdat automatikusan töröljük, kedvezménykártyádat pedig deaktiváljuk. A ROSSMANN+ Program vonatkozásában fennálló regisztrációd törlését, valamint kedvezménykártyád deaktiválását követően a kedvezménykártyáddal esetlegesen igénybe vehető kedvezményeid megszűnnek, és ahhoz, hogy a ROSSMANN+ Programban ismételten részt tudj venni, ismételten regisztrálnod kell a jelen általános szerződési feltételekben rögzítettek szerint.
Kérjük, hogy az egyes üzleteinkben lebonyolítani kívánt vásárlásaidat úgy tervezd meg, hogy ha a vásárlásról általában kiállított számviteli bizonlaton túl olyan számlát is igényelsz, mely a vásárlás során fizetendő ÁFA-tartalmat külön is feltünteti, akkor e vásárlás vonatkozásában nem vagy jogosult a kedvezménykártyádat használni, és így a ROSSMANN+ Programból származó előnyöket az adott vásárlás vonatkozásában nem tudod érvényesíteni. E szabály alól kivételt jelent, ha az ÁFÁ-s számlán költségviselőként saját magadat mint természetes személyt – azaz nem mint egyéni vállalkozót - kéred adószám megjelölése nélkül feltüntetni, vagy az ÁFA-s számlán valamely egészségpénztárat kéred feltüntetni.
A kisgyermekes vásárlóink segítése céljából bevezettük a pelenka előfizetés szolgáltatását. E szolgáltatás keretében vállaljuk, hogy ingyenes házhozszállítás biztosításával, a mindenkor a webáruházban elérhető vételár ellenében, négyhetente automatikusan kiszállítjuk az általad összeállított pelenka, törlőkendő, illetve egyéb babatermékeket tartalmazó csomagot, anélkül, hogy Neked minden egyes alkalommal külön megrendeléseket kellene leadnod.
A pelenka előfizetés szolgáltatás kizárólag házhozszállítás kiszállítási móddal vehető igénybe, Magyarország teljes közigazgatási területén belül. A kiszállítást végző futár az előfizetés megrendelése során általad megadott – vagy később módosított – magyarországi szállítási címre fogja kézbesíteni a pelenka előfizetés keretében általad megrendelt – vagy később módosított – termékcsomagot. A kiszállítást minden esetben a Magyar Posta futárszolgálata végzi.
A pelenka előfizetés keretében megrendelt termékeket azon a vételáron értékesítjük a számodra, amilyen vételáron az érintett termékeket a webshopon meg tudnád venni. Az egyes szállítások során a megrendelt termékek vételárának meghatározása során minden esetben a tervezett kiszállítási időpontot megelőző harmadik napon irányadó vételárat vesszük figyelembe, feltéve, hogy ezt követően a pelenka előfizetésben szereplő termékek körét nem módosítod a jelen ÁSZF-ben foglalt feltételek szerint. Szintén felhívjuk figyelmed, hogy a vételár megállapítása során a ROSSMANN automatikusan figyelembe veszi az érintett termékek vonatkozásában Téged – a ROSSMANN+ plusz kedvezményprogram keretében - esetlegesen megillető egyéb időszakos kedvezményeket, illetve a Téged – az általad a kuponközpontban aktivált kuponok alapján megillető - kedvezményeket.
A Babaprogramban minden gyermeket váró, jövendő szülő (mind a születendő gyermek édesanyja, mind a születendő gyermek édesapja) és azon szülők (mind az édesanya, mind az édesapa, elvált szülők esetén a szülői felügyeleti jogot gyakorló szülő) vehetnek részt, akiknek a gyermeke a harmadik életévét még nem töltötte be és rendelkezik online regisztrált kedvezménykártyával.